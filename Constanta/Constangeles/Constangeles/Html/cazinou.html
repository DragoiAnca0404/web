<!DOCTYPE html>
<html lang="ro">
<head>
    <meta charset="utf-8" />
    <title>Cazinou</title>
</head>
<body>

    <h1>
        Legendele Cazinoului din Constanţa
    </h1>

    <p>
        Nu mă voi referi nicio clipă la datele istorice certe, legate de emblematicul Cazino şi care pot fi găsite astăzi atât de uşor. Vorbim doar despre legendele sale, unele dintre ele, mai puţin cunoscute. O poveste spune că această construcţie ar fi fost ridicată de un tată îndurerat (navigator, după o versiune a mitului), în memoria fetei sale, moartă la numai 17 ani. Părintele a vrut astfel să ofere altor tineri un loc de distracţie şi relaxare, de care copilul său nu se mai putea bucura…De la această legendă au apărut apoi mituri conexe (contrazise de specialişti), potrivit cărora Cazino-ul Constanţei ar avea forma unui dric (se regăsesc în interior desene similare celor de pe dricurile de început de secol XX), sau chiar a unui sarcofag antic…O altă legendă legată de Cazino ne spune că pe vremuri, în epoca de aur a clădirii, mulţi oameni sărăciţi din cauza jocurilor de noroc s-ar fi sinucis, aruncându-se de pe mal, în apele bătrânului Pont. Toamna şi primăvara, sufletele lor neîmpăcate se tulbură şi produc furtuni îngrozitoare, ce provoacă valuri uriaşe care atacă cu sălbăticie coasta stâncoasă a Cazinoului…Încheiem cu un alt mit al zonei… Înainte de oficialul Cazino din 1910 au mai existat clădiri similare în zonă, cu aceleaşi funcţii de distracţie şi relaxare. Unul dintre aceste cazine, din perioada 1880-1909, a fost construit, se spune, pe locul unde fuseseră înmormântaţi mai mulţi soldaţi francezi. Erau militari veniţi în Dobrogea în timpul Războiului Crimeii (1853 – 1856) şi care au murit de holeră pe aceste meleaguri. Rămăşiţele străinilor au fost strămutate dar amintirea lor nu a dispărut. Se spune că sufletele lor bântuiau Vechiul Cazino şi că mulţi oameni din lumea bună a României se fereau să intre în acel stabiliment creat pe locul morţilor… Sunt poveşti triste, legende cu umbre ale vremurilor trecute dar sunt poveştile acestor meleaguri şi nu avem voie să le lăsăm să dispară…

    </p>

    <strong>
        Bibliografie – Doina Păuleanu “ Istoria cazinoului din Constanţa – Boema, loisir şi patrimoniu european la Marea Neagră”; Analele Dobrogei; Mariana Iancu – Legendele locurilor bântuite din Constanţa (Ziua de Constanţa, 31-12.2012), adevarul.ro constanta – 2006 Legendă şi frenezie /autor?

    </strong>

</body>
</html>