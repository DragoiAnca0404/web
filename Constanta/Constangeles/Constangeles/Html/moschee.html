<!DOCTYPE html>
<html lang="ro">
<head>
    <meta charset="utf-8" />
    <title>Moschee</title>
</head>
<body>

    <h1>
        Legendele legate de numele orașului antic Tomis și mitul argonauților
    </h1>

    <p>

        Multe povești au apărut în legătură cu proveniența denumirii Tomis a actualului oraș Constanța. De la legenda argonauților, la mitul eroului fondator al Tomisului sau asocierea unor cuvinte grecești folosită pentru a denumi zona stâncoasă situată pe malul Mării Negre, fiecare cercetător a venit cu propira concluzie. Toate sunt interesante, tocmai de aceea merită să fie expuse în acest articol, astfel încât să cunoaștem toate variantele.


    </p>

    <strong>
        Tomis și legenda argonauților
    </strong>

    <p>
        Dacă este să vorbim despre povești și legende, e plăcut să ne amintim ce a scris poetul Ovidius despre numele Tomisului și întemeierea orașului. Este, de fapt, una dintre puținele mărturii care au rămas în legătură cu nașterea și botezul acestei localități de la malul mării. Potrivit legendelor, totul se leagă de călătoria argonauților în Colchida. ”Numele denumirii orașului Tomis este legat de legenda argonauților, prin fratricidul comis de Medeea asupra fratelui ei Absyrtos, cu scopul de a întârzia corăbiile regelui Aietes, tatăl lor, care s-au oprit pentru a recupera trupul tânărului să îl înmormânteze”, a precizat pentru Discover Dobrogea arheologul Traian Cliante. Astfel, de aici s-a ajuns să se vorbească de Tomis, ca despre locul în care a fost ciopârțit Absyrtos. În mitologia greacă, argonauții au fost 50 de eroi, care, cu 50 de ani înainte de războiul Troiei au alcătuit echipajul corabiei Argus. Ei l-au însoțit pe Iason în faimoasa expediție organizată de acesta la porunca lui Pelias, regele din Iolcus, care i-a cerut să îi aducă Lâna de Aur. Echipajul a fost însoțit și de Medeea, care era îndrăgostită de Iason.


    </p>

    <strong>
        Poetul Ovidius în orașul Tomis
    </strong>
    <img src="../Imagini/20200130_211002-02-1024x753.jpeg"  alt="eroare"/>
    <p>
        Orașul Tomis a intrat în legendă printr-o crimă, iar ”numele locului este mai vechi decât cetatea însăși” scria Ovidius în Tristia. Fratricidul Medeei, preluat probabil din opera de exil a poetului latin, figurează într-un compendiu de mitologie din secolele I-II intitulat Biblioteca lui Apollodor, scrie criticul de artă Doina Păuleanu în cartea sa „Peninsula misterioasă, incursiune în istoriile Constanței“. Se spune că de la acest episod mitologic se trage și numele de Tomis, care vine de la verbul grecesc ”temno”, a ciopârți. Ovidius considera că peninsula este responsabilă pentru întemeierea orașului Tomis și implicit pentru intrarea sa în istorie. Publius Ovidius Naso a fost exilat în anul 8 din Roma în cetatea Tomis, al cărei țărm spunea că este pustiu. ”El a făcut în mod constant apel la clemența împăratului, inițial Augustus, ulterior, din anul 14 Tiberius, care nu i-au acordat clemența, iar poetul a murit la Tomis în anul 17 sau 18, trist și neconsolat”, precizează Doina Păuleanu.

    </p>
</body>
</html>